---
title: "Nå"
date: 2024-04-11
type: "staticpage"
ingress: "Hvordan det står til? Jo, takk, det skal jeg fortelle deg."
h1: Akkurat nå for tiden
Description: En side dedikert til spørsmålet «hvordan står det til?».
draft: false
---
## Tanker
Det er mange temaer som opptar meg for tiden. Jeg prøver stadig å bestemme mitt eget verdensbilde, samtidig som jeg har fått utvidede arbeidsoppgaver på jobben.

Jeg utforsker filosofi, religion, døden, kreativitet, læring og skriving, for å nevne noe, via min analoge [zettelkasten](https://en.wikipedia.org/wiki/Zettelkasten), mens arbeidsdagen går med til produktutvikling, prosjektstyring, brukervennlighet («UX») og brukergrensesnitt («UI»).

Hjemme holder jeg meg unna KI. På jobben kan jeg ikke unnslippe det.

At vi som samfunn tilsynelatende ukritisk kaster oss over kunstig intelligens, og med glede setter bort tenking, kreativitet og vår egen identitet skremmer meg. Jo mer jeg leser, erfarer, hører og tenker på det, desto mer forferdet blir jeg over at teknologiens påvirkning og effekt, spesielt på de unge, ikke er en langt større del av den offentlige debatten.

Med KIs rasende utvikling og allestedsnærvær er jeg spent på utviklingen. Jeg er redd dette er et gigantisk eksperiment som kan ende galt.

Jeg jobber med teknologi hver dag, og er på ingen måte en teknofobisk ludditt,[^1] men jeg er for menneskeheten.

````quote {author="Johan Wolfgang Von Goethe, «Elective affinities»"}
None are more hopelessly enslaved than those who falsely believe they are free
````

## Prosjekter, jobb og hobbyer
Linux og hjemmeserver eller «homelab» samt programmering opptar mye av fritiden, i tillegg til den vanlige lesingen og skrivingen.

## Bøker
Nå leser jeg Art and Fear, The Creative Act og diktsamlingen til Einar Skjæraasen.

## Musikk
Jeg fortsetter min klassiske reise, og opplever stadig ny fantastisk musikk. En favoritt akkurat nå er Tchaikovskys symfoni nummer fem.

## Mentalt
Jeg prøver etter beste evne å ha en stoisk tilnærming til livet, og leve etter ordtaket «amor fati» - elsk skjebnen. Det er ikke alltid så lett. 

Det er fint å oppleve verden på nytt etter at jeg tok kontroll over min egen teknologibruk, og fikk vridd meg ut av algoritmenes grep. Samtidig er det frustrerende, og litt ensomt, å føle at man står på utsiden av samfunnet og kikker inn, og ikke får med seg flere.

–––


Denne [nå-siden](https://nownownow.com/about) er inspirert av [Derek Sivers](https://sive.rs/nowff), og er dedikert til svaret på spørsmålet «hvordan står det til» [^2].  Det er rett og slett en oppdatering på livets tilstand samt en intern refleksjon over prioriteringer.

````quote {author="Derek Sivers" cite="https://nownownow.com/about"}
Besides answering the common question, “What are you up to these days?”, those who have a now page say it’s a good reminder of their priorities. 
````

[^1]: Person som er motstander av teknologisk utvikling.
[^2]: Et spørsmål vi forøvrig bør stille hverandre oftere. Helst ansikt til ansikt.
