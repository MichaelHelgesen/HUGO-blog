---
title: "Nå"
date: 2024-04-11
type: "staticpage"
ingress: "Hvordan det står til? Jo, takk, det skal jeg fortelle deg."
---

Denne [nå-siden](https://nownownow.com/about) er inspirert av [Derek Sivers](https://sive.rs/nowff), og er dedikert til svaret på spørsmålet "hvordan står det til" [^1].  Det er rett og slett en oppdatering på livets tilstand samt en intern refleksjon over prioriteringer.

````quote {author="Derek Sivers" cite="https://nownownow.com/about"}
Besides answering the common question, “What are you up to these days?”, those who have a now page say it’s a good reminder of their priorities. 
````

## Tanker
Akkurat nå er jeg opptatt av hvordan teknologi og teknologer påvirker oss som mennesker. 

Jeg jobber meg gjennom boken «[Dont be a gadget](https://www.jaronlanier.com/gadgetwebresources.html)» av Jaron Lanier som argumenterer for at individet er i ferd med å erstattes av en kollektiv bevissthet, og at vi i den forbindelse nedgraderer oss selv til binærtenkende maskiner (gadgets) som kan komme til å glemme hva det vil si å være et menneske.

Jeg har også lest «[Brave New world](https://www.goodreads.com/book/show/5129.Brave_New_World?from_search=true&from_srp=true&qid=ek50n7DT5R&rank=1)» og «[1984](https://www.goodreads.com/book/show/61439040-1984?from_search=true&from_srp=true&qid=f7466QswLa&rank=1)» i sommer, noe som er med på å forsterke min usikkerhet om fremtiden.

Spesielt førstnevnte bok er urovekkende fordi jeg synes jeg ser mange likheter med den og vår egen verden. Er vi i ferd med å bli så avhengig av nytelse i form av sosiale medier, konsum, sex (pornografi), medisiner, alkohol, underholdning, algoritmer og kunstig intelligens at vi ikke forstår at vi blir manipulert? Kan det være vi bare tror vi er frie? Og hva vil skje med oss om vi ikke kan være kreative eller tenke egne tanker? 

I «1984» beskrives et samfunn  med total kontroll, manipulasjon samt overvåkning døgnet rundt. Til og med tanker spioneres på. Det høres kanskje usannsynlig ut, men [forskere er allerede godt i gang](https://www.youtube.com/watch?v=laZ7ym4NBQc&t=32s) med å løse problemet. Kontinuerlig sensur og omskriving av historien er også et gjentagende tema, noe vi selv har opplevd mye av den siste tiden.

Det er mange spennende filosofiske temaer å fundere over i disse bøkene, og det forundrer meg at eventuelle konsekvenser for vår (hasardiøse?) utvikling av teknologi og kunstig intelligens ikke diskuteres tydeligere og på et høyere nivå. Tanken på digital totalitarisme skremmer meg. 

Jeg er på ingen måte en teknofobisk ludditt [^2], men jeg er for menneskeheten.

````quote {author="Johan Wolfgang Von Goethe, «Elective affinities»"}
None are more hopelessly enslaved than those who falsely believe they are free
````

## Familielivet
Hagearbeid og vedlikehold av huset her i Halden tar tid, men nå er endelig Tuja-hekken ferdig frisert. Både kaninen vår Snøhvit, som i skrivende stund knasker på en bøkegren ved føttene mine, og jeg nyter nå en passe fin hage.

{{< imgh src="na.jpg" figcaption="Snøhvit er tilfreds så lenge det er mat å få. Jeg koser meg med en Twsbi Diamond 580 Sunset Yellow fyllepenn fylt med blekket Iroshizuku Yu-Yake fra Pilot." alt="En kanin som sitter på bakbeina og spiser bøkeblader. Ute av fokus i forgrunnen ligger en blokk med håndskrevne notater og en fyllepenn." holder="LQTIP" title="Kaninen Snøhvit er tilfreds" >}}

Jentene på 12 og snart 16 er klare for henholdsvis syvende trinn og første året på videregående, og kona har startet på jobb etter en lang avspassering (hun er lærer).

## Bøker
I tillegg til «You are not a gadget» leser jeg «[Good habits Bad habbits](https://www.goodreads.com/book/show/43565368-good-habits-bad-habits?from_search=true&from_srp=true&qid=JNGsyEwoGy&rank=2)» av Wendy Wood for å lære mer om det å bygge, endre og avslutte vaner samt «Til naturen» av David Henry Thoreau som en kontrast til teknologi og jag. Hans «Kunsten å gå» burde være pensum.

## Musikk
Det går for det meste i klassisk, ambient og synthwave når jeg arbeider.

Ellers hører jeg på de nyeste låtene til London Grammar i tillegg til Hania Rani, Starcadian og Tom Odell.
## Prosjekter, jobb og hobbyer
Jeg jobber med å ferdigstille og lansere denne nettsiden. 

En LinkedIn-konto har jeg også opprettet. Nå gjenstår det å utfylle både profilen og nettverket.

Og som alltid prøver jeg å skrive så mye som mulig, for hånd, i notatbøkene mine med ulike fyllepenner og blekk samt å lære så ofte jeg kan.

## Mentalt
Å ta vare på et sykt bar i over et år krever sitt, og jeg føler meg litt sliten. Heldigvis kan det virke som om det er i ferd med å snu. 

Til slutt er det som vanlig fortsatt frustrerende å føle at man kan så lite, og samtidig streve med formidlingen og håndteringen av kunnskap. Men det håper jeg denne bloggen kan hjelpe meg med.

[^1]: Et spørsmål vi forøvrig bør stille hverandre oftere. Helst ansikt til ansikt.
[^2]: Person som er motstander av teknologisk utvikling.
