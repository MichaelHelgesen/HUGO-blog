---
title: "Jeg er en evig amatør"
tags: [læring, inspirasjon]
date: 2024-04-17
draft: true
---
Å være entusiasten som åpenlyst forfølger sine interesser er både spennende, lærerikt, skremmende, og forhåpentligvis inspirerende.

"Bestem deg for hva du vil lære, og forplikt deg til å lære foran andre", skriver [Austin Kleon](https://austinkleon.com/) i sin bok ["Show your work"](https://www.adlibris.com/no/bok/show-your-work-9780761178972).

Nå[^1] er ikke jeg en kunstner slik som han eller en ekspert på noe som helst, men jeg er en nysgjerrig type med mange interesser. Og i følge Kleon handler det ikke om hvor flink eller intelligent man er, men at man bidrar med noe.

Det er en lang avstand fra middelmådig til god i et kreativt spektrum, men med små steg kan man bevege seg fra den ene siden til den andre.

Det er en langt større avgrunn fra ingenting til noe.

"Man bør dele det man finner og har, for det kan være mer verdt enn man tror", skiver han.

På bakgrunn av dette, og med inspirasjon og drahjelp fra Kleons bok, ønsker jeg å starte en blogg med fokus på blant annet:

læring (både det å tilegne seg kunnskap og det å lære bort)
* digital minimalisme
* effektivitet og produktivitet
* kreativitet
* filosofi
* hobbyer

Målet er å bli en bedre skribent, en bedre tenker, en bedre kunnskapsforvalter, og et bedre og lykkeligere menneske. Og ideelt sett vil andre kunne lære både av, og med meg, underveis.

Jeg tar således Kleon på ordet når jeg åpenlyst velger å være en glad amatør: entusiasten som forfølger interesser han har en forkjærlighet for (amatør betyr ["en som elsker"](https://no.wikipedia.org/wiki/Amat%C3%B8r)), en av de som Kleon mener er livslange lærere som gjerne lærer åpenlyst med den hensikt å dele både opp- og nedturer. Forhåpentligvis kan også min entusiasme og nysgjerrighet være smittsom og inspirerende.

> I amatørens sinn er det mange muligheter.  
> I ekspertens sinn er det få.

Hvis du også brenner inne med noe så start i dag, og del reisen med oss andre.

> Ha amatørhjertet på utsiden, del det du elsker, og du vil bli funnet. [...] Er ikke arbeidet ditt på nett, så eksisterer det ikke.  
> *- Austin Kleon*

[^1]: fdfdf [les mer](/kilder/#e.numbersoakley)
