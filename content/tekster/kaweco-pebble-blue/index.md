---
title: "Fyllepenn: Kaweco Pebble Blue"
tekstemner: [fyllepenn, hobby, skriving]
date: 2024-11-11
ingress: En perfekt penn for å skrive seg varm på kalde dager.
listeintro: Omtale av Kaweco ART Sport Pebble Blue, en fyllepenn for kalde vinterdager.
Description: Omtale av Kaweco ART Sport Pebble Blue, en fyllepenn for kalde vinterdager.
---

*Solen er i ferd med å bryte seg gjennom frosttåken i det jeg kommer opp på høyden, og går så langt ut på kanten jeg våger. Under meg ligger et sortblått vann delvis dekket av det som tidligere var løsrevne isflak, men som under den siste tidens frost har mistet sin frihet. Man kan høre deres dunkle sukk og klagesang, pakket inn i tåkevatt. De håper solen kan bryte råk og få dem løs igjen, for morgenbrisen ser ut til å ha forsovet seg. Disen tynnes likevel stadig, og enkelte solstråler finner veien ned. Isflakene som treffes svarer med å funkle som diamanter under en lyskaster. Jeg holder pusten for å unngå at frostrøyken tåkelegger synet, slik at jeg heller kan la meg blende av utsikten.*

{{< imgh src="kaweco_pebble_blue_02.webp" alt="Fyllepennen Kaweco ART Sport på hvit bakgrunn." holder="LQIP" hint="photo" figcaption="Kaweco Pebble Blue er en elegant liten penn med et flott mønster." >}}

Selv om utseende til Kaweco ART Sport Pebble Blue kan minne om et frossent vann i et vinterlandskap, er skriveopplevelsen og totalinntrykket til å bli varm av. Riktignok kan det innimellom gå kaldt nedover ryggen når den ekstra tynne (EF) pennesplitten skraper på papiret, men med fyllepenn-vennlig underlag og riktig vinkel på pennen sklir den over arket som på is.

Pennen er veldig lett av vekt, og har tilnærmet samme form og størrelse som sine søsken i Sport-serien. Den store forskjellen er kroppen i høykvalitets-resin med sitt unike mønster, og den fastmonterte penneklippen. Spillet i materialet som går fra sort til blått og glitrende hvitt skaper en fascinerende dybde og gir et elegant inntrykk. Man kan nesten la seg hypnotisere. Detaljene i sølv fremhever fargekombinasjonen og gir fyllepennen et eksklusivt inntrykk og en tidløs eleganse.


{{< imgh src="kaweco_pebble_blue_04.webp" alt="Fyllepennen Kaweco ART Sport ved siden av Kaweco BRASS sport" holder="LQIP" hint="photo" figcaption="Jeg fylte pennen med Diamine Early Dusk, et blåsort / blågrått blekk jeg fikk i Diamine-kalenderen i fjor, og som er som skapt for Pebble Blue." >}}

Skriveopplevelsen er som nevnt innimellom litt mer skrapete enn varianten med fin (F) splitt, og man må være oppmerksom på vinkelen. Det er ikke mye jeg trenger å skråstille pennen før den slutter å skrive. Det at jeg er venstrehendt påvirker også, men heldigvis kan man lett bytte pennesplitt dersom EF-varianten ikke passer ens skrivestil. Opplevelsen er også klart best på fyllepennvennlig papir.

Den fastmonterte penneklipsen er en annen unik egenskap for Kawecos ART serie. Det er praktisk å slippe å kjøpe den separat, men den kan ikke justeres hverken opp, ned eller til sidene slik som de andre. Jeg pleier å dekke til navnet på hetten med klipsen, men det går ikke i dette tilfelle. Heldigvis er ikke navnet på denne varianten så fremtredende. Man kan derimot skru av toppen for å fjerne klipsen, eller bytte den med en annen av samme type, så Pebble Blue kan få både gullsplitt og gullklips om det er å foretrekke.

{{< imgh src="kaweco_pebble_blue_03.webp" alt="Fyllepennen Kaweco ART Sport ved siden av Kaweco BRASS sport" holder="LQIP" hint="photo" figcaption="Pebble Blue er tilnærmet lik sine søsken, her representert med Kaweco BRASS sport, men kommer med en penneklips som skrues fast til forskjell fra Kawecos andre klips som må kjøpes separat og tres på." >}}

Pennen er forøvrig svært blankpolert og glatt, også i forstykket, uten at det går utover grepet. Den føles heller behagelig og varm, men tiltrekker seg fingermerker, og riper blir ekstra synlige. En penn skal selvsagt brukes, men jeg anbefaler å oppbevare denne i et etui under oppbevaring og transport.

Er den verdt prisen? Det er alltid et vanskelig spørsmål, og som regel med et subjektivt svar. For min del opplever jeg at Kaweco ART Sport Pebble Blue i seg selv inspirer til bruk. Jeg får lyst til å skrive med den, lyst til å se på den, lyst til å være kreativ og lyst til å holde den. Da er det lettere å forsvare prisen spør du meg.

Jeg har i alle fall ingen betenkeligheter med å anbefale pennen, om du liker et lett, kompakt og inspirerende skriveredskap. Har du ingen erfaring med Kaweco Sport oppfordrer jeg selvsagt å prøve før du kjøper. 
