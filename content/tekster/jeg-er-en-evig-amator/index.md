---
title: Jeg er en evig amatør
tekstemner: [læring, inspirasjon]
date: 2024-04-17
ingress: Å lære åpenlyst ved å dele både opp- og nedturer er visstnok et av kjennetegnene på en entustiast som dyrker sin interesse. Det viktigste er nemlig å bidra, uansett nivå eller felt, for det du anser som gråstein kan være gull for andre.
listeintro: Jeg velger å lære åpenlyst i håp om å forstå mer, skape mer og være til inspirasjon.
Description: Jeg har valgt å være en evig amatør i håp om å forstå mer, skape mer og å være til inspirasjon.
---
«Bestem deg for hva du vil lære, og forplikt deg til å lære foran andre», skriver [Austin Kleon](https://austinkleon.com/) i sin bok [«Show your work»](https://www.adlibris.com/no/bok/show-your-work-9780761178972). [^1] 

Dette sitatet, og boken forøvrig, inspirerte meg til å ta Kleon på ordet. 

Å være entusiasten som åpenlyst forfølger sine interesser er både spennende, lærerikt, skremmende og forhåpentligvis inspirerende.

Nå er ikke jeg en kunstner slik som Kleon eller en ekspert på noe som helst, men jeg er en nysgjerrig type med mange interesser. Og i følge Kleon handler det ikke om hvor flink eller intelligent man er, men at man bidrar med noe.

Ja, det er en lang avstand fra middelmådig til god i et kreativt spektrum, men med små steg kan man bevege seg fra den ene siden til den andre:

{{< imgh src="jeg_er_en_evig_amator_02.JPEG" alt="En illustrasjon som viser en strekperson gå i små steg fra middelmådig til god." holder="LQIP" hint="drawing" figcaption="Å bevege seg fra middelmådig til god tar lang tid, men kan oppnås med små skritt av gangen." >}}

Det er en langt større avgrunn fra å ikke bidra overhodet til å bidra litt:

{{< imgh src="jeg_er_en_evig_amator_01.JPEG" alt="En illustrasjon som viser en strekperson som med skrekk ser på avgrunnen mellom 'ingenting' og 'noe' (start)" holder="LQIP" hint="drawing" figcaption="Det å gå fra ingenting til å bidra med noe som helst er ofte den største utfordringen." >}}

«Man bør dele det man finner og har, for det kan være mer verdt enn man tror» [^2], påstår Kleon.

På bakgrunn av dette, og med inspirasjon og drahjelp fra forfatterens bok starter jeg denne nettsiden med fokus på blant annet:

* læring (både det å tilegne seg kunnskap og det å lære bort)
* digital minimalisme
* effektivitet og produktivitet
* kreativitet
* Linux og programmering
* filosofi
* hobbyer

Målet er å bli en bedre skribent, en bedre tenker, en bedre kunnskapsforvalter, og et bedre og lykkeligere menneske. Og ideelt sett vil andre kunne lære både av, og med meg, underveis.

Jeg følger således Kleons oppfordring når jeg åpenlyst velger å være en glad amatør: Entusiasten som forfølger interesser han har en forkjærlighet for (amatør betyr [«en som elsker»](https://no.wikipedia.org/wiki/Amat%C3%B8r)), en av de som Kleon mener er livslange kunnskapssøkere som gjerne lærer åpenlyst med den hensikt å dele både opp- og nedturer. 

Forhåpentligvis kan også min entusiasme og nysgjerrighet være smittsom og inspirerende.

````quote {author="Shunryu Suzuki" cite="https://www.goodreads.com/book/show/402843.Zen_Mind_Beginner_s_Mind"} 
In the beginner’s mind there are many possibilities, but in the expert’s there are few.
````

Hvis du også brenner inne med noe eller har en formidlingstrang så start i dag, og del reisen med oss andre.

````quote {author="Austin Kleon" cite="{{< relref "/kilder#e.kleonshowwork" >}}"} 
Ha amatørhjertet på utsiden, del det du elsker, og du vil bli funnet. [...] Er ikke arbeidet ditt på nett, så eksisterer det ikke.  
````

[^1]: [Show your work!]({{< relref "/kilder#e.kleonshowwork" >}}) s. 19.
[^2]: [Show your work!]({{< relref "/kilder#e.kleonshowwork" >}}) s. 9.
