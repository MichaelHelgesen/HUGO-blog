---
title: Hvordan kan jeg håndtere kunnskap på en smart og effektiv måte?
date: 2024-05-15
tekstemner: [læring]
ingress: "Hjemmekontoret mitt flyter over av bøker, notater, apper, hårete mål og gode intensjoner, men ingenting av verdi å vise til. Hvorfor er det slik? Og enda viktigere: hvordan kan jeg endre det? Finnes det en prosess for kunnskapsutvikling som fungerer, eller har jeg rett og slett ikke evnen?"
listeintro: Jeg har innsett at mine metoder for å samle og formidle kunnskap ikke fungerer. Er det mulig å finne en prosess som kan hjelpe meg?
---

I mange år har jeg lest og lært om emner som interesserer meg. Formålet har alltid vært å utvikle meg som person, øke min forståelse samt videreformidle kunnskap til andre.

Jeg har selvsagt lært noe underveis, men hvis jeg sammenligner tid og penger brukt med hva jeg faktisk har produsert, er det er ingen tvil om at mine metoder har vært svært lite effektive. Jeg har blant annet:

* Brukt tusenvis av kroner på bøker, kurs og materiell.
* Markert og uthevet utallige setninger og sitater.
* Skrevet hundrevis av setninger og stikkord i marger, både i fysiske og digitale bøker.
* Samlet opp en haug av notatkort og notatbøker.
* Installert flere titalls apper og brukt timevis på å lære og tilpasse dem.
* Sett mengder av Youtube-videoer.
* Prøvd ut utallige metoder og teknikker for læring, effektivitet, vaner med mer.

Alt jeg sitter igjen med er følelsen av å ha sløst bort både tid og penger, uten å ha produsert noe av betydning eller fått til noe spesielt.

Heldigvis synes jeg fortsatt det er gøy å lese, lære og formidle. Derfor ønsker jeg å prøve på nytt. Da er det viktig at jeg stiller meg selv følgende to spørsmål:

* Hva gikk galt tidligere?
* Hva kan jeg gjøre annerledes nå?

## Hva gikk galt?
Første spørsmål kan jeg egentlig ikke svare på før jeg lærer meg hvordan jeg lærer best, men det som er helt sikkert er at metodene mine ikke har fungert.

Første steg på veien blir derfor å glemme det har lært til nå. Jeg hiver ut alle bøkene av bokhyllen og kaster alle gamle notater.

{{< imgh src="nullstilling-av-bokhyllen-01.JPEG" alt="En stor haug med bøker som er fjernet fra bokhyllen for å gis bort." holder="LQIP" hint="image" figcaption="Alle bøkene fjernes fra bokhyllen og leveres til en gjenbruksbutikk">}}

Jeg sletter alle produktivitets-apper og slutter å følge såkalte «PKM» («personal knowledge management»)- og produktivitetsinfluensere på Youtube.

Deretter vil jeg selv gå til kildene som tar for seg læring og kunnskapsutvikling.

## Hva nå?
På spørsmålet om hva jeg kan gjøre annerledes nå, er svaret å starte i riktig ende.

I stedet for å lese bredt på måfå og skrive en haug med notater som bare blir liggende, vil jeg prøve å finne gode metoder for læring og et effektivt system for håndtering av kunnskap.

Det jeg først og fremst bør gjøre denne gangen er å finne svar på følgende spørsmål:

* Hvordan vet man hvilke bøker og andre kilder man skal velge?
* Hvordan leser man bøker og andre tekster på best mulig måte?
* Hvordan skriver man effektive og gode notater?
* Hvordan lagrer man notatene?
* Hvordan videreformidler man kunnskapen på en effektiv, inspirerende og engasjerende måte?

Jeg går til kildene for å gjøre opp mine egne tanker og meninger, og forklare ting med egne ord. Det vil forhåpentligvis sikre en dypere forståelse av konseptene.

Dessuten prøver jeg denne gang [å dele det jeg lærer]({{< relref "jeg-er-en-evig-amator">}}). Først og fremst for å forplikte meg, men også i håp om å bli en bedre skribent, og forhåpentligvis inspirere og opplyse andre. 

## En kunnskapsprosess?
Etter å ha skrevet ned overnevnte punkter fikk jeg en innskytelse: kan de omdannes til en kunnskapsprosess?

En prosess er et verktøy man benytter for å oppnå et mål. [Statens arbeidsgiverportal](https://arbeidsgiver.dfo.no/ressurser-og-verktoy/lede-prosesser-og-moter/forberede/hva-er-en-prosess) definerer det som «[...] en systematisk rekkefølge av aktiviteter som til sammen skaper et ønsket resultat».

Slik jeg har listet opp spørsmålene må jeg først finne og velge kilder, deretter hente ut relevant kunnskap (ekstrahere), som så må bearbeides til noe eget, lagres i et system, og til slutt videreformidles som noe nytt.

Prosessen kan ytterligere forenkles på følgende måte:

**Utvelgelse -> ekstraksjon -> bearbeidelse -> lagring -> videreformidling**

Om det er en fornuftig og effektivt prosess gjenstår å se. I det minste er det en pekepinn på hvor jeg bør starte.

## Hva er formålet?
Før jeg kan ta i bruk prosessen jeg har skisset opp, må jeg undersøke om den finnes i det hele tatt, og deretter eventuelt lære meg å bruke den. Og hva med formålet?

En prosess er jo et verktøy for å oppnå et mål. Så hva vil jeg med alt dette? Hva er hensikten? Og hva er ønsket sluttprodukt?

Målet er økt kunnskap innenfor læring, filosofi, effektivitet, produktivitet, digital minimalisme og kreativitet. Sluttproduktet er bloggartikler.

Dette kan selvsagt endre seg underveis, men hvis prosessen viser seg å være effektiv kan den brukes uansett om mine interesser og / eller sluttproduktet skulle endre seg.

Da er det bare for meg å gå i gang med å søke etter svar på følgende:

* Hvordan vet jeg hvilke kilder jeg skal velge, og hvordan kan jeg på best mulig måte hente ut relevant informasjon?
* Finnes det effektive prosesser for utvikling og håndtering av kunnskap?
